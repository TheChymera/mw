---
layout: post
title: "Alb"
date: 2007-09-02 23:58 +0200
comments: true
categories: fiction, romanian
author: <a rel="author" href="https://plus.google.com/117525803180879614771/posts">Horea Christian</a>
license: <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>.
---

De pe nas îi căzu o picătură de transpiraţie, ce sfârâi când atinse cimentul încins al peronului; şi într-o secundă era ca şi cum nu ar fi fost niciodată, picătura, o parte din el. 
Ar fi vrut sa ştie când va veni trenul... dar privind în zare de sub umbra copertinei nu văzu decât lumină orbitoare. 
Întinzând capul ieşi de sub perdeaua de întuneric, şi fu din data străpuns de o durere înţepătoare. 
Trase capul înapoi sub copertină, îşi duse mâna la faţă, şi constată că fusese curaţit de transpiraţie - rămăsese o sare fină, care, dupa ce îşi frecă obrazul, se risipi în aer. 
Scoase batista pentru a se şterge şi pe cealalta parte a feţei, dar rămase ţintit locului când revăzu sângele ce o îmbiba.

Dintr-o dată fu lovit de o rază de lumină, închise brusc ochii şi văzu numai rozul pleoapelor în bătaia sălbatică a soarelui. 
Lumina reflectată de geamurile trenului, care tocmai intrase in staţie, tăiase perdeaua de umbră de sub copertină.

<!-- more -->

-S-a stins umbra... se auzi o voce din spatele său. 

Întredeschise pleoapele şi văzu conturul alb al unei fete care părea să se scalde in lumina arzătoare ca într-o adiere răcoroasă.
Fata trecu lin pe lângă el şi se topi în lumina pe care ochii lui nu o mai puteau vedea, fu nevoit să îi închidă, şi împleticindu-se căzu întins pe cimentul fierbinte al peronului. 
I se păru că aude un chichotit familiar.
Îşi dezlipi corpul de pe suprafaţa încinsă sprijinindu-se pe genunchi si palme, dar simţi cum toropeala îl împinge înapoi în jos. 
Fără a putea să îşi mai deschidă pleoapele încercă să îşi croiască drum spre tren, însă orice încercare era zadarnică; clinchetele metalice ale trenului păreau să vină din toate direcţiile, palmele îi ardeau, şi, în toata disperarea sa, se împinse încotro putu, fără a-şi da seama dacă se apropie sau se depărtează de marginea peronului. 
Simţi cum o umbră îi acoperă creştetul, moment în care se forţa să îşi deschidă pleoapele. 
Văzu în faţă roţile imense, metalice, decorate cu scris dantelat, ale unui vagon, ridică brusc capul şi se lovi de scară. 
O voce amuzată râse amical deasupra sa, şi atunci simţi cum fu apucat de încheietura mâinii şi tras în sus.

-Hai că pierdem trenul.

Mâna care îl ridicase îi ardea încheietura ca un fier încins. 
Dar înainte de a putea deschide din nou ochii pentru a-şi vedea salvatorul, acesta se făcu nevăzut, iar el rămase pe scară, în timp ce trenul începu să se mişte. 
Lumina inunda coridorul. 
De pe uşile deschise ale compartimentelor ieşea destulă umbră încât să se poată distinge conturul vag al acestora.
Începu să treacă de la un compartiment la altul, încercând să îşi găsească locul... 
Plăcuţele de deasupra banchetelor erau neinscripţionate, dar biletul era şi el gol.

Perdeaua trasă dădea o atmosferă ocrotitoare micii încaperi. 
Luând loc se lipise de perdea pentru a se înfrupta din umbră. 
Îşi sprijini capul în palmă şi incepu să îşi lase mintea să alunece... 
Îşi aduse aminte cum începuse ceea ce se sfârşise astăzi. 
Era o amintire depărtată peste care cele doua decenii trecute se aşternuseră ca o pânză de paianjen. 
Era într-o excursie cu clasa, poate pe drum spre mare, iar în ziua aceea atmosfera îl apasase aproape precum şi astazi...

Gălăgia colegilor îl facuse cu atât mai iritat de înghesuiala în care era obligat să stea. 
Se ridicase de pe locul său şi ieşi din compartiment, strecurându-se din ce în ce mai departe prin mulţimea murdară a coridorului. 
Printre formele pestriţe ale ţigăncilor începuse să zăreasca braţe si piepturi decorate în albastru si înrămate în aur. 
Şi pe parcurs ce continuă să fugă de apăsarea compartimentului; nemulţumirea şi scârba faţă începură să se preschimbe în frică. 
Mergând mai departe ajunsese în locuri din ce în ce mai înunecate, până când, cuprins de fiori, deschise uşa celui mai apropiat compartiment şi se aşezase în faţa ultimului chip prietenos dinaintea abisului.

Fata zâmbise amical, şi aparent se bucurase de prezenţa lui. 
El nu putu decât să se întrebe cum suporta ea topoarea si mizeria din jur. 
Uitâdu-se în ochii ei, văzuse cum în ondularea lor urmăreau o suvita de păr ce flutura în vânt. 
Privind în sus văzuse geamul întredeschis, si înţelese cum fata îşi crease o oază de aer proaspat. 
Dar totuşi insula ei de tihnă nu o putea proteja de oamenii din jur - gândise es. 
Iar în mijlocul acestui gând văzuse cum fata zâmbea lumii de afară. 
Uşa se deschisese, iar lângă ei se aşezaseră doi tineri bronzaţi cu pielea scrisă. 
În timp ce fata încera să converseze, el văzuse cum noii veniti îi răspundeau cu priviri lascive şi o dezbrăcau cu ochii. 
Temându-se pentru ea, încercase să îşi încipuie că ea ştia ce face...
Şi gândul îi fusese intrerupt de râsul amical al tânărului scris cu cântece de desfăţ.
Glumeau amândoi despre cum o priviseră, erau doar foarte miraţi de modul în care îi invitase înăuntru. 
Iar apoi, în buna dispoziţie a discuţiei, îşi dădu seama cum bunăvoinţa ei dizolvase tot ce îl apăsa. 
Îşi luă adio de la fată şi de la tinerii simpatici, şi plecă plin de speranţa înapoi în lumea din care venise.

Dar pe drumul lung spre grupul său, gândurile i se înceţoşaseră. 
Aşezat din nou pe locul său de la geam în bătaia soarelui şi gălăgia colegilor, era convins că fusese doar credul, lumea din jur era înveninată... 
Şi pe fereastra trenului intrat în curbă parca văzuse în depărtare cum mâini mari, întunecate, scrise cu câtece de moarte ce se prindeau adânc în părul fetei - şi cum faţa ei chinuită îşi înneca ţipetele în sticla sleioasa a geamului.

Uşa compatrimentului se deschise şi o tânără aparent foarte bucuroasă se aşeză în faţa lui. 
I se păru încântătoare, deşi paloarea pielii şi părul auriu parcă radiau lumină şi deranjau atmosfera umbroasă a compartimentului. 
Ea, după ce işi aranjă fusta îi zâmbi prietenos:

-Frumos, nu credeam că ai să-ţi găseşti singur locul.

El o privi mirat.

-Nu mai spune, ştii tu că ăsta e locul meu?

-Păi e în faţa locului meu, raspunse ea zâmbind.

-Frumos, frumos. Şi locul tau e în faţa mea, nu?

-Tot timpul... 
De data asta pe un ton mai grav, care îl făcu să ridice mirat sprâncenele. 
Se gândi măcar să dezamorsese gluma cu încă una. 
Îi întinse biletul (gol):

-Ia uită-te bine aici, să nu cumva să fi citit greşit.

-N-am nevoie să îl văd. 
Şi îi împinse mâna zâmbind dinnou, ştiu foarte bine cine eşti. 
Atingerea ei îl ustură un pic, însă dincolo de aceasta se puteau simţi degetele fine şi mişcarea lina, ce se potriveau prea bine cu ochii ei prietenoşi.

Îi făcea plăcere prezenţa fetei, îi placea privirea cu care se uita pierdută pe după draperia pe care o dădea la o parte încet. 
Şi mai ales îi plăcea zâmbetul ei, care emana complicitate. 
Îşi ţinea mâna subţire pe masuţa rabatabilă de sub geam, ocazional îşi trosnea câte un deget, trădand o uşoara emoţie şi o familiaritate neobişnuită. 
Pielea albă şi prietenia care radia din fiecare gest al fetei parcă îl invitau să se apropie; 
îşi mişcă mâna încetul cu încetul înspre a ei, tot trăgând-o înapoi şi tot punând-o un pic în faţă. 
După mult timp, tot concentrându-se asupra mişcării, constată că nu avea nici un motiv aparent pentru a îşi retrage mana, începu să se simtă ridicol. 
Fata, dacă remarcase ceva, nu o arăta, fiind preocupată exclusiv de peisajul de afară. 
Îşi văzu mâna aproape lipită de a ei, şi îşi aduse aminte de usturimea pe care o simţise când îi atinse ultima oară pielea... 
Iar dintr-o dată îi alunecă privirea pe propria sa încheietură, unde văzu o arsură adancă. 
O trase repede înapoi spre a o bandaja, scoase batista din buzunar - şi simţi un gol în stomac. 
Fata, dacă atunci când mâinii ei i se dădeau târcoale parea complet indiferentă, acuma se uita ţintă la batista insângerată.

-Va trebui curăţat.

El, speriat şi mirat de intervenţia ei se ridică brusc în picioare şi aruncă batista pe geamul întredeschis în partea de sus.
Ea, privindu-l de jos surâse:

-Nu batista...

Tresări de spaimă.

-De-acum în colo poţi să te aştepţi să înteleg. 
Si zâmbi ca şi un copil care pregăteşte o surpriză, iar dupa o pauza adaugă: 
Şi tocmai pentru ca e de înţeles ai tu biletul.

Felul în care vorbea nu îi lăsau nici un capăt de care să apuce discuţia... 
El rămase uimit în picioare, în timp ce ea reveni la contemplarea clădirilor care devenau din ce în ce mai mici, şi aruncau din ce în ce mai puţină umbră pe drumul trenului. 
Nici nu îşi dăduse seama că fata dăduse perdeaua la o parte; 
vru să o tragă înapoi, dar ea o ţinea încolăcită sub ceafă. 
Aşezându-se îşi trecu mâna într-o mişcare de mângâiere peste a ei, şi aşteptă reacţia fetei. 
Pare-se că era ceva incredibil de interesant afară; se uită şi el, şi în afară de blocurile a căror înălţime scădea îngrijorător, lăsând din ce în ce mai multă lumina să ajungă în compartiment, nu văzu nimic. 
Se întoarse şi prinse mâna fetei intr-a sa. 
Ea, dupa ce mai stătu cateva momente neclintită se întoarse uşor spre el, şi spuse - zâmbind, ca de obicei - dar parcă mai veselă decât până acum:

-Vezi, dacă mă atingi tu nu doare

Şi dădu să se întoarca înapoi la contemplarea peisajului, în schimb parcă se răzgândi, se întoarse cu tot corpul spre el, şi îi trase mâna înspre piept, o apucă cu grijă cu ambele palme, şi şi-o duse spre faţă sărutându-i uşor încheietura. 
Apoi îi puse mâna pe măsuţă şi privind, de parcă tocmai ar fi făcut ceva interzis, continuă să admire peisajul.

-Cum te chema? 

O întrebă el.

-Sincer, nu mai ştiu... Şi întristându-se uşor: 
Iar dacă ţi-ai fi amintit tu, n-ar mai fi trebuit să mergem cu trenul. 

Dar zâmbi iarăşi, trosnindu-şi uşor gâtul.
Simţi cum îl învăluie fericirea şi uşurimea ce radiau din ea...
Dar nu dură mult; începu să fie deranjat de răstimpurile din ce în ce mai lungi între momentele când umbra vreunei clădiri îndeajuns de înalte îl apăra de razele soarelui. 
Deşi observă spre marea sa mirare că arsura de pe încheietură dispăruse, era convins că va revedea piele arsă, dacă nu avea să se protejeze de lumina clocotindă.

-Poţi, te rog, să tragi perdeaua?

Primi în schimb o privire mirată.

-Doar nu crezi că m-am chinuit să o trag la o parte ca să am de unde să o pun la loc... 
Şi apucă strâns ghemotocul făcut din perdeaua trasă.

Oricum nu mai conta, cu sau fără perdea, după ce vor fi ieşit din oraş lumina avea să ardă întreg compartimentul. 
Cuibul de beton al oraşului se rărea, iar trenul se îndrepta spre pustiul luminii. 
Protecţia norilor negri de fum şi ea să dispară în curând, lăsând razele să facă tăieturi curate în tot ceea ce loveau. 
Şi dintr-o dată cerul de ciment îl chemă înapoi, pătura dogoritoare a oraşului i se părea infinit mai tandră decât lumina care acum frigea până pe sub oase. 
Se ridică şi ieşi din compartiment. 
Orbit de lumină se conduse cu mâinile înspre capătul coridorului, unde găsi uşa vagonului. 
O deschise, trase adânc aer în piept, pregătindu-se pentru salt - şi în ultimul moment simţi că este cuprins de flăcări, şi strâns la piept, sub suflul dulce şi răcoros, ce tremura, asemeni vocii:

-Te rog, stai!

Scrâşni din dinţi.

-Da, doare; pentru că fugi.

Întredeschise ochii şi văzu un strop de lumină scurgându-se pe obrazul alb al fetei:

-Eu nu te ţin. Eu sunt a ta... Dacă vrei, vei sări, şi eu va trebui să cad cu tine.

-> *“Mulţi vor fi curăţiţi, albiţi, şi lămuriţi, iar cei nelegiuiţi se vor purta ca cei nelegiuiţi; toţi cei fără de lege nu vor pricepe, ci numai cei înţelepţi vor intelege.”* <-
